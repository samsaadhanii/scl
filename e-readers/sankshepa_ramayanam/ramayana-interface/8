तेन गत्वा पुरीं लङ्कां हत्वा रावणमाहवे . रामः सीतामनुप्राप्य परां व्रीडामुपागमत्।.81..
तामुवाच ततो रामः परुषं जनसंसदि. अमृऋष्यमाणा सा सीता विवेश ज्वलनं सती.. 82..
ततोऽग्निवचनात्सीतां ज्ञात्वा विगतकल्मषाम् . कर्मणा तेन महता त्रैलोक्यं सचराचरम्।.83.. सदेवर्षिगणं   तुष्टं राघवस्य महात्मनः. बभौ रामः संप्रहृष्टः पूजितः सर्वदैवतैः.. 84..
अभिषिच्य च लङ्कायां राक्षसेन्द्रं विभीषणम् . कृतकृत्यस्तदा रामो विज्वरः प्रमुमोद ह..85..
देवताभ्यो वरं प्राप्य समुत्थाप्य च वानरान् . अयोध्यां प्रस्थितो रामः पुष्पकेण सुहृद्-वृतः..86.
भरद्वाजाश्रमं गत्वारामः सत्यपराक्रमः. भरतस्यान्तिके रामो हनूमन्तं व्यसर्जयत्।.87..
पुनराख्यायिकां जल्पन् सुग्रीवसहितस्तदा. पुष्पकं तत्समारुह्य नन्दिग्रामं ययौ तदा..88..
नन्दिग्रामे जटां हित्वा भ्रातृभिः सहितोऽनघः. रामः सीतामनुप्राप्य राज्यं पुनरवाप्तवान्।.89..
प्रहृष्टमुदितो लोकस्तुष्टः पुष्टः सुधार्मिकः. निरामयो ह्यरोगश्च दुर्भिक्षभयवर्जितः.. 90..
