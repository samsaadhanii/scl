<html>
<head>
<meta http-equiv="Content-Type" content="text/html; charset=utf-8">
</head>
<body>

 <p>
 <font color="red">श्रीभगवानुवाच </font><br>
</p>

<a href="13-1/13-1.html" target="sloka"><p>इदं शरीरं कौन्तेय क्षेत्रमित्यभिधीयते <br>
एतद्यो वेत्ति तं प्राहुः क्षेत्रज्ञ इति तद्विदः ।।13.1।।</p></a>
<a href="13-2/13-2.html" target="sloka"><p>क्षेत्रज्ञं चापि मां विद्धि सर्वक्षेत्रेषु भारत <br>
क्षेत्रक्षेत्रज्ञयोर्ज्ञानं यत्तज्ज्ञानं मतं मम ।।13.2।।</p></a>
<a href="13-3/13-3.html" target="sloka"><p>तत्क्षेत्रं यच्च यादृक्च यद्विकारि यतश्च यत् <br>
स च यो यत्प्रभावश्च तत्समासेन मे श्रुणु ।।13.3।।<br>
ऋषिभिर्बहुधा गीतं छन्दोभिर्विविधैः पृथक्<br>
ब्रह्मसूत्रपदैश्चैव हेतुमद्भिर्विनिश्चितैः ।।13.4।।</p></a>
<a href="13-4/13-4.html" target="sloka"><p>महाभूतान्य्यहङ्कारो बुद्धिरव्यक्तमेव च <br>
इन्द्रियाणि दशैकं च पञ्च चेन्द्रियगोचराः ।।13.5।।<br>
इच्छा द्वेषः सुखं दुःखं सङ्घातश्चेतना धृतिः <br>
एतत्क्षेत्रं समासेन सविकारमुदाहृतम् ।।13.6।।<br>
अमानित्वमदम्भित्वमहिंसा क्षान्तिरार्जवम् <br>
आचार्योपासनं शौचं स्थैर्यमात्मविनिग्रहः ।।13.7।।<br>
इन्द्रियार्थेषु वैराग्यमनहंकार एव च <br>
जन्ममृत्युजराव्याधिदुःखदोषानुदर्शनम् ।।13.8।।<br>
असक्तिरनभिष्वङ्गः पुत्रदारगृहादिषु<br>
निट्यं च समचित्तत्वमिष्टानिष्टोपपत्तिषु ।।13.9।।<br>
मयि चानन्ययोगेन भक्तिरव्यभिचारिणी <br>
विविक्तदेशसेवित्वमरतिर्जनसंसदि ।।13.10।।<br>
अध्यात्मज्ञाननित्यत्वं तत्त्वज्ञानार्थदर्शनम् <br>
एतज्ज्ञानमिति प्रोक्तमज्ञानम् यदतोन्यथा ।।13.11।।<br>
ज्ञेयं यत्तत्प्रवक्ष्यामि यज्ज्ञात्वामृतमश्नुते <br>
अनादिमत्परं ब्रह्म न सत्तन्नासदुच्यते ।।13.12।।<br>
सर्वतःपाणिपादं तत्सर्वतोक्षिशिरोमुखम् <br>
सर्वतःश्रुतिमल्लोके सर्वमावृत्य तिष्ठति ।।13.13।।<br>
सर्वेन्द्रियगुणाभासं सर्वेन्द्रियविवर्जितम् <br>
असक्तं सर्वभृच्चैव निर्गुणं गुणभोक्तृ च ।।13.14।।<br>
बहिरन्तश्च भूतानामचरं चरमेव च <br>
सूक्ष्मत्वात्तदविज्ञेयं दूरस्थं चान्तिके च तत् ।।13.15।।<br>
अविभक्तं च भूतेषु विभक्तमिव च स्थितम् <br>
भूतभर्तृ च तज्ज्ञेयं ग्रसिष्णु प्रभविष्णु च ।।13.16।।<br>
ज्योतिषामपि तज्ज्योतिस्तमसः परमुच्यते <br>
ज्ञानं ज्ञेयं ज्ञानगम्यं हृदि सर्वस्य विष्ठितम् ।।13.17।।<br>
इति क्षेत्रं तथा ज्ञानं ज्ञेयं चोक्तं समासतः <br>
मद्भक्त एतद्विज्ञाय मद्भावायोपपद्यते ।।13.18।।</p></a>
<a href="13-5/13-5.html" target="sloka"><p>प्रकृतिं पुरुषं चैव विद्ध्यनादी उभावपि <br>
विकारांश्च गुणांश्चैव विद्धि प्रकृतिसम्भवान् ।।13.19।।</p></a>
<a href="13-6/13-6.html" target="sloka"><p>कार्यकरणकर्तृत्वे हेतुः प्रकृतिरुच्यते <br>
पुरुषः सुखदुःखानां भोक्तृत्वे हेतुरुच्यते ।।13.20।।</p></a>
<a href="13-7/13-7.html" target="sloka"><p>पुरुषः प्रकृतिस्थो हि भुङ्क्ते प्रकृतिजान्गुणान् <br>
कारणं गुणसङ्गोस्य सदसद्योनिजन्मसु ।।13.21।।</p></a>
<a href="13-8/13-8.html" target="sloka"><p>उपद्रष्टानुमन्ता च भर्ता भोक्ता महेश्वरः <br>
परमात्मेति चाप्युक्तो देहेस्मिन्पुरुषः परः ।।13.22।।</p></a>
<a href="13-9/13-9.html" target="sloka"><p>य एवं वेत्ति पुरुषं प्रकृतिं च गुणैः सह <br>
सर्वथा वर्तमानोपि न स भूयोभिजायते ।।13.23।।</p></a>
<a href="13-10/13-10.html" target="sloka"><p>ध्यानेनात्मनि पश्यन्ति केचिदात्मानमात्मना <br>
अन्ये साङ्ख्येन योगेन कर्मयोगेन चापरे ।।13.24।।</p></a>
<a href="13-11/13-11.html" target="sloka"><p>अन्ये त्वेवमजानन्तः श्रुत्वान्येभ्य उपासते<br>
तेपि चातितरन्त्येव मृत्युं श्रुतिपरायणाः ।।13.25।।</p></a>
<a href="13-12/13-12.html" target="sloka"><p>यावत्सञ्जायते किञ्चित्सत्त्वं स्थावरजङ्गमम् <br>
क्षेत्रक्षेत्रज्ञसंयोगात्तद्विद्धि भरतर्षभ ।।13.26।।</p></a>
<a href="13-13/13-13.html" target="sloka"><p>समं सर्वेषु भूतेषु तिष्ठाण्तं परमेश्वरम्<br>
विनश्यत्स्वविनश्यन्तं यः पश्यति स पश्यति ।।13.27।।<br>
<a href="13-14/13-14.html" target="sloka"><p>समं पश्यन्हि सर्वत्र समवस्थितमीश्वरम् <br>
न हिनस्त्यात्मनात्मानं ततो याति परां गतिम् ।।13.28।।</p></a>
<a href="13-15/13-15.html" target="sloka"><p>प्रकृत्यैव च कर्माणि क्रियमाणानि सर्वशः <br>
यः पश्यति तथात्मानमकर्तारं स पश्यति ।।13.29।।</p></a>
<a href="13-16/13-16.html" target="sloka"><p>यदा भूतपृथग्भावमेकस्थमनुपश्यति <br>
तत एव च विस्तारं ब्रह्म सम्पद्यते तदा ।।13.30।।</p></a>
<a href="13-17/13-17.html" target="sloka"><p>अनादित्वान्निर्गुणत्वात्परमात्मायमव्ययः <br>
शरीरस्थोपि कौन्तेय न करोति न लिप्यते ।।13.31।।</p></a>
<a href="13-18/13-18.html" target="sloka"><p>यथा सर्वगतं सौक्ष्म्यादाकाशं नोपलिप्यते <br>
सर्वत्रावस्थितो देहे तथात्मा नोपलिप्यते ।।13.32।।</p></a>
<a href="13-19/13-19.html" target="sloka"><p>यथा प्रकाशयत्येकः कृत्स्नं लोकमिमं रविः <br>
क्षेत्रं क्षेत्री तथा कृत्स्नम् प्रकाशयति भारत ।।13.33।।</p></a>
<a href="13-20/13-20.html" target="sloka"><p>क्षेत्रक्षेत्रज्ञयोरेवमन्तरं ज्ञानचक्षुषा <br>
भूतप्रकृतिमोक्षं च ये विदुर्यान्ति ते परम् ।।13.34।।</p></a>

</font>
<!--ओं तत् सत् इति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे क्षेत्रक्षेत्रज्ञयोगोनाम त्रयोदशोध्यायः।।-->

</body>
</html>

