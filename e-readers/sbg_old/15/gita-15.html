<html>
<head>
<meta http-equiv="Content-Type" content="text/html; charset=utf-8">
</head>
<body>
<p>
 <font color="red">श्री-भगवान् उवाच।</font><br>
</p>

<a href="15-1/15-1.html" target="sloka"><p>ऊर्ध्वमूलमधःशाखमश्वत्थं प्राहुरव्ययम् <br>
छन्दांसि यस्य पर्णानि यस्तं वेद सः वेदवित् ।।15.1।। </p></a>
<a href="15-2/15-2.html" target="sloka"><p>अधश्चोर्ध्वं प्रसृतास्तस्य शाखाः <br>
गुणप्रवृद्धा विषयप्रवालाः  <br>
अधश्च मूलान्यनुसन्ततानि  <br>
कर्मानुभन्धीनि मनुष्यलोके ।।15.2।। </p></a>
<a href="15-3/15-3.html" target="sloka"><p>न रूपमस्येह तथोपलभ्यते  <br>
नान्तो न चादिर्न च सम्प्रतिष्ठा  <br>
अश्वत्थमेनं सुविरूढमूलम्  <br>
असङ्गशस्त्रेण दृढेन छित्त्वा ।।15.3।। <br>
ततः पदं तत्परिमार्गितव्यम्  <br>
यस्मिन्गताः न निवर्तन्ति भूयः  <br>
तमेव चाद्यं पुरुषं प्रपद्ये  <br>
यतः प्रवृत्तिः प्रसृता पुराणी ।।15.4।। </p></a>
<a href="15-4/15-4.html" target="sloka"><p>निर्मानमोःआ जितसङ्गदोषाः  <br>
अध्यात्मनित्या विनिवृत्तकामाः  <br>
द्वन्द्वैर्विमुक्ताः सुखदुःखसञ्ज्ञैः  <br>
गच्छन्त्यमूढाः पदमव्ययं तत् ।।15.5।। </p></a>
<a href="15-5/15-5.html" target="sloka"><p>न तद्भासयते सूर्यो न शशाङ्को न पावकः  <br>
यद्गत्वा न निवर्तन्ते तत्धाम परमं मम ।।15.6।। </p></a>
<a href="15-6/15-6.html" target="sloka"><p>ममैवांशो जीवलोके जीवभूतः सनातनः  <br>
मनःषष्ठानीन्द्रियाणि प्रकृतिस्थानि कर्षति ।।15.7।। </p></a>
<a href="15-7/15-7.html" target="sloka"><p>शरीरं यदवाप्नोति यच्चाप्युत्क्रामतीश्वरः  <br>
गृहीत्वैतानि संयाति वायुर्गन्धानिवाशयात् ।।15.8।। </p></a>
<a href="15-8/15-8.html" target="sloka"><p>श्रोत्रं चक्षुः स्पर्शनं च रसनं घ्राणमेव च   <br>
अधिष्ठाय मनश्चायं विषयानुपसेवते ।।15.9।। </p></a>
<a href="15-9/15-9.html" target="sloka"><p>उत्क्रामन्तं स्थितं वापि भुञ्जानं वा गुणान्वितम्  <br>
विमूढा नानुपश्यन्ति पश्यन्ति ज्ञानचक्षुषः ।।15.10।। </p></a>
<a href="15-10/15-10.html" target="sloka"><p>यतन्तो योगिनश्चैनं पश्यन्त्यात्मन्यवस्थितम्  <br>
यतन्तोप्यकृतात्मानो नैनं पश्यन्त्यचेतसः ।।15.11।। </p></a>
<a href="15-11/15-11.html" target="sloka"><p>यदादित्यगतं तेजो जगद्भासयतेखिलम् <br>
यच्चन्द्रमसि यच्चाग्नौ तत्तेजो विद्धि मामकम् ।।15.12।। </p></a>
<a href="15-12/15-12.html" target="sloka"><p>गामाविश्य च भूतानि धारयाम्यहमोजसा <br>
पुष्णामि चौषधीः सर्वाः सोमो भूत्वा रसात्मकः ।।15.13।। </p></a>
<a href="15-13/15-13.html" target="sloka"><p>अहं वैश्वानरो भूत्वा प्राणिनां देहमाश्रितः <br>
प्राणापानसमायुक्तः पचाम्यन्नम् चतुर्विधम् ।।15.14।। </p></a>
<a href="15-14/15-14.html" target="sloka"><p>सर्वस्य चाहं हृदि सन्निविष्टः <br>
मत्तः स्मृतिर्ज्ञानमपोहनं च <br>
वेदैश्च सर्वैरहमेव वेद्यः <br>
वेदान्तकृद्वेदविदेव चाहम् ।।15.15।। </p></a>
<a href="15-15/15-15.html" target="sloka"><p>द्वाविमौ पुरुषौ लोके क्षरश्चाक्षर एव च <br>
क्षरः सर्वाणि भूतानि कूटस्थोक्षर उच्यते ।।15.16।। </p></a>
<a href="15-16/15-16.html" target="sloka"><p>उत्तमः पुरुषस्त्वन्यः परमात्मेत्युदाहृतः <br>
यो लोकत्रयमाविश्य बिभर्त्यव्यय ईश्वरः ।।15.17।। </p></a>
<a href="15-17/15-17.html" target="sloka"><p>यस्मात्क्षरमतीतोहमक्षरादपि चोत्तमः<br>
अतोस्मि लोके वेदे च प्रथितः पुरुषोत्तमः ।।15.18।। </p></a>
<a href="15-18/15-18.html" target="sloka"><p>यो मामेवमसम्मूढो जानाति पुरुषोत्तमम् <br>
स सर्वविद्भजति मां सर्वभावेन भारत ।।15.19।। </p></a>
<a href="15-19/15-19.html" target="sloka"><p>इति गुह्यतमं शास्त्रमिदमुक्तं मयानघ <br>
एतद्बुद्ध्वा बुद्धिमान्स्यात्कृतकृत्यश्च भारत ।।15.20।। </p></a>


</font>
<!--ओं तत् सत् इति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे पुरुषोत्तमयोगोनाम पञ्चदशोध्यायः।।-->

</body>
</html>

