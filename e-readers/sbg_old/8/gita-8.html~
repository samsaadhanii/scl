<html>
<head>
<meta http-equiv="Content-Type" content="text/html; charset=utf-8">
</head>
<body>

 <p>
 <font color="red">अर्जुन उवाच।</font><br>
</p>

<a href="8-1/8-1.html" target="sloka"><p>किं तद्ब्रह्म किमध्यात्मं किं कर्म पुरुषोत्तम <br>
अधिभूतञ्च किम्प्रोक्तमधिदैवं किमुच्यते ।।8.1।।</p></a>
<a href="8-2/8-2.html" target="sloka"><p>अधियज्ञः कथङ्कोत्र देहेस्मिन्मधुसूदन <br>
प्रयाणकाले च कथञ्ज्ञेयोसि नियतात्मभिः ।।8.2।।</p></a>
<p>
 <font color="red">श्रीभगवानुवाच </font><br>
</p>
<a href="8-3/8-3.html" target="sloka"><p>अक्षरम्ब्रह्म परमं स्वभावोध्यात्मम्ग् उच्यते <br>
भूतभावोद्भवकरो विसर्गः कर्मसञ्ज्ञितः ।।8.3।।</p></a>
<a href="8-4/8-4.html" target="sloka"><p>अधिभूतं क्षरो भावः पुरुषश्चाधिदैवतम् <br>
अधियज्ञोहमेवात्र देहे देहभृतां वर ।।8.4।।</p></a>
<a href="8-5/8-5.html" target="sloka"><p>अन्तकाले च मामेव स्मरन् मुक्त्वा कलेवरम् <br>
यः प्रयाति स मद्भावं याति नास्त्यत्र संशयः ।।8.5।।</p></a>
<a href="8-6/8-6.html" target="sloka"><p>यं यं वापि स्मरन्भावन्त्यजत्यन्ते कलेवरम् <br>
तं तमेवैति कौन्तेय सदा तद्भावभावितः ।।8.6।।</p></a>
<a href="8-7/8-7.html" target="sloka"><p>तस्मात्सर्वेषु कालेषु मामनुस्मर युध्य च <br>
मय्यर्पितमनोबुद्धिर्मामेवैष्यस्यसम्शयः ।।8.7।।</p></a>
<a href="8-8/8-8.html" target="sloka"><p>अभ्यासयोगयुक्तेन चेतसा नान्यगामिना <br>
परमम्पुरुषं दिव्यं याति पार्थानुचिन्तयन् ।।8.8।।</p></a>
<a href="8-9/8-9.html" target="sloka"><p>कविम्पुराणमनुशासितारम् <br>
अणोरणीयांसमनुस्मरेद्यः <br>
सर्वस्य धातारमचिन्त्यरूपम् <br>
आदित्यवर्णन्तमसः परस्तात् ।।8.9।।<br>
प्रयाणकाले मनसाचलेन <br>
भक्त्या युक्तो योगबलेन चैव <br>
भ्रुवोर्मध्ये प्राणमावेश्य सम्यक् <br>
स तम्परम्पुरुषमुपैति दिव्यम् ।।8.10।।</p></a>
<a href="8-10/8-10.html" target="sloka"><p>यदक्षरं वेदविदो वदन्ति <br>
विशन्ति यद्यतयो वीतरागाः <br>
यदिच्छन्तो ब्रह्मचर्यञ्चरन्ति <br>
तत्ते पदं सङ्ग्रहेण प्रवक्ष्ये ।।8.11।।</p></a>
<a href="8-11/8-11.html" target="sloka"><p>सर्वद्वाराणि संयम्य मनो हृदि निरुध्य च <br>
मूर्ध्न्याधायात्मनः प्राणमास्थिटो योगधारनाम् ।।8.12।।<br>
ओमित्येकाक्षरम्ब्रह्म व्याहरन्मामनुस्मरन् <br>
यः प्रयाति त्यजन्देहं स याति परमाङ्गतिम् ।।8.13।।</p></a>
<a href="8-12/8-12.html" target="sloka"><p>अनन्यचेताः सततं यो मां स्मरति नित्यशः <br>
तस्याहं सुलभः पार्थ नित्ययुक्तस्य योगिनः ।।8.14।।</p></a>
<a href="8-13/8-13.html" target="sloka"><p>मामुपेत्य पुनर्जन्म दुःखालयमशाश्वतम् <br>
नाप्नुवन्ति महात्मानः संसिद्धिम्परमाङ्गताः ।।8.15।।</p></a>
<a href="8-14/8-14.html" target="sloka"><p>आब्रह्मभुवनाल्लोकाः पुनरावर्तिनोर्जुन <br>
मामुपेत्य तु कौन्तेय पुनर्जन्म न विद्यते ।।8.16।।</p></a>
<a href="8-15/8-15.html" target="sloka"><p>सहस्रयुगपर्यन्तमहर्यद्ब्रह्मणो विदुः <br>
रात्रिं युगसहस्रान्तान्तेहोरात्रविदो जनाः ।।8.17।।</p></a>
<a href="8-16/8-16.html" target="sloka"><p>अव्यक्ताद्व्यक्तयः सर्वाः प्रभवन्त्यहरागमे <br>
रात्र्यागमे प्रलीयन्ते तत्रैवाव्यक्तसञ्ज्ञके ।।8.18।।</p></a>
<a href="8-17/8-17.html" target="sloka"><p>भूतग्रामः स एवायम्भूत्वा भूत्वा प्रलीयते <br>
रात्र्यागमेवशः पार्थ प्रभवत्यहरागमे ।।8.19।।</p></a>
<a href="8-18/8-18.html" target="sloka"><p>परस्तस्मात्तु भावोन्योव्यक्तोव्यक्तात्सनातनः <br>
यः स सर्वेषु भूतेषु नश्यत्सु न विनश्यति ।।8.20।।</p></a>
<a href="8-19/8-19.html" target="sloka"><p>अव्यक्तोक्षर इत्युक्तस्तमाहुः परमाङ्गतिम् <br>
यं प्राप्य न निवर्तन्ते तद्धाम परमाम्मम ।।8.21।।</p></a>
<a href="8-20/8-20.html" target="sloka"><p>पुरुषः सः परः पार्थ भक्त्या लभ्यस्त्वनन्यया <br>
यस्यान्तःस्थानि भूतानि येन सर्वमिदन्ततम् ।।8.22।।</p></a>
<a href="8-21/8-21.html" target="sloka"><p>यत्र काले त्वनावृत्तिमावृत्तिञ्चैव योगिनः <br>
प्रयाता यान्ति तङ्कालं वक्ष्यामि भरतर्षभ ।।8.23।।</p></a>
<a href="8-22/8-22.html" target="sloka"><p>अग्निर्ज्योतिरहः शुक्लः षण्मासा उत्तरायणम् <br>
तत्र प्रयाता गच्छन्ति ब्रह्म ब्रह्मविदो जनाः ।।8.24।।</p></a>
<a href="8-23/8-23.html" target="sloka"><p>धूमो रात्रिस्तथा कृष्णः षण्मासा दक्षिणायनम् <br>
तत्र चान्द्रमसञ्ज्योतिर्योगी प्राप्य निवेर्तते ।।8.25।।</p></a>
<a href="8-24/8-24.html" target="sloka"><p>शुक्लकृष्णे गती ह्येते जगतः शाश्वते मते <br>
एकया यात्यनावृत्तिमन्ययावर्तते पुनः ।।8.26।।</p></a>
<a href="8-25/8-25.html" target="sloka"><p>नैते सृती पार्थ जानन्योगी मुह्यति कश्चन <br>
तस्मात्सर्वेषु कालेषु योगयुक्तो भवार्जुन ।।8.27।।</p></a>
<a href="8-26/8-26.html" target="sloka"><p>वेदेषु यज्ञेषु तपःसु चैव <br>
दानेषु यत्पुण्यफलम्प्रदिष्टम् <br>
अत्येति तत्सर्वमिदं विदित्वा <br>
योगी परं स्थानमुपैति चाद्यम् ।।8.28।।</p></a>

</font>
<!--ओं तत् सत् इति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे अक्षरपरब्रह्मयोगोनाम अष्टमोध्यायः।।-->

</body>
</html>

