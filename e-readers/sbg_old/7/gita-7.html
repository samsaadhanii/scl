<html>
<head>
<meta http-equiv="Content-Type" content="text/html; charset=utf-8">
</head>
<body>

 <p>
 <font color="red">श्रीभगवानुवाच</font><br>
</p>

<a href="7-1/7-1.html" target="sloka"><p>मय्यासक्तमनाः पार्थ योगं युञ्जन्मदाश्रयः <br>
असंशयं समग्रं मां यथा ज्ञास्यसि तच्छृणु ।।7.1।।</p></a>
<a href="7-2/7-2.html" target="sloka"><p>ज्ञानं तेहं सविज्ञानमिदं वक्ष्याम्यशेषतः <br>
यज्ज्ञात्वा नेह भूयोन्यज्ज्ञातव्यमवशिष्यते ।।7.2।।</p></a>
<a href="7-3/7-3.html" target="sloka"><p>मनुष्याणां सहस्रेषु कश्चिद्यतति सिद्धये <br>
यततामपि सिद्धानां कश्चिन्मां वेत्ति तत्त्वतः ।।7.3।।</p></a>
<a href="7-4/7-4.html" target="sloka"><p>भूमिरापोनलोवायुः खं मनो बुद्धिरेव च <br>
अहङ्कार इतीयं मे भिन्ना प्रकृतिरष्टधा ।।7.4।।<br>
अपरेयमितस्त्वन्यां प्रकृतिं विद्धि मे पराम् <br>
जीवभूतां महाबाहो ययेदं धार्यते जगत् ।।7.5।।</p></a>
<a href="7-5/7-5.html" target="sloka"><p>एतद्योनीनि भूतानि सर्वाणीत्युपधारय <br>
अहं कृत्स्नस्य जगतः प्रभवः प्रलयस्तथा ।।7.6।।</p></a>
<a href="7-6/7-6.html" target="sloka"><p>मत्तः परतरं नान्यत्किञ्चिदस्ति धनञ्जय <br>
मयि सर्वमिदं प्रोतं सूत्रे मणिगणा इव ।।7.7।।</p></a>
<a href="7-7/7-7.html" target="sloka"><p>रसोहमप्सु कौन्तेय प्रभास्मि शशिसूर्ययोः <br>
प्रणवः सर्ववेदेषु शब्दः खे पौरुषन्नृषु ।।7.8।।</p></a>
<a href="7-8/7-8.html" target="sloka"><p>पुण्यो गन्धः पृथिव्यञ्च तेजश्चास्मि विभावसौ <br>
जीवनं सर्वभूतेषु तपश्चास्मि तपस्विषु ।।7.9।।</p></a>
<a href="7-9/7-9.html" target="sloka"><p>बीजं मां सर्वभूतानां विद्धि पार्थ सनातनम् <br>
बुद्धिर्बुद्धिमतामस्मि तेजस्तेजस्विनामहम् ।।7.10।।</p></a>
<a href="7-10/7-10.html" target="sloka"><p>बलं बलवतां चाहं कामरागविवर्जितम् <br>
धर्मावीरुद्धो भूतेषु कामोस्मि भरतर्षभ ।।7.11।।</p></a>
<a href="7-11/7-11.html" target="sloka"><p>ये चैव सात्त्विका भावा राजसास्तामसाश्च ये <br>
मत्त एवेति तान्विद्धि न त्वहं तेषु ते मयि ।।7.12।।</p></a>
<a href="7-12/7-12.html" target="sloka"><p>त्रिभिर्गुणमयैर्भावैरेभिः सर्वमिदं जगत् <br>
मोहितं नाभिजानाति मामेभ्यः परमव्ययम् ।।7.13।।</p></a>
<a href="7-13/7-13.html" target="sloka"><p>दैवी हि एषा गुणमयी मम माया दुरत्यया <br>
मामेव ये प्रपद्यन्ते मायामेतां तरन्ति ते ।।7.14।।</p></a>
<a href="7-14/7-14.html" target="sloka"><p>न मां दुष्कृतिनो मूढाः प्रपद्यन्ते नराधमाः <br>
माययापहृतज्ञाना आसुरं भावमाश्रिताः ।।7.15।।</p></a>
<a href="7-15/7-15.html" target="sloka"><p>चतुर्विधा भजन्ते मां जनाः सुकृतिनोर्जुन <br>
आर्तो जिज्ञासुरर्थार्थी ज्ञानी च भरतर्षभ ।।7.16।।</p></a>
<a href="7-16/7-16.html" target="sloka"><p>तेषां ज्ञानी नित्ययुक्त एकभक्तिर्विशिष्यते <br>
प्रियो हि ज्ञानिनोत्यर्थमहं स च मम प्रियः ।।7.17।।</p></a>
<a href="7-17/7-17.html" target="sloka"><p>उदाराः सर्व एवैते ज्ञानी त्वात्मैव मे मतम् <br>
आस्थितः स हि युक्तात्मा मामेवानुत्तमाङ्गतिम् ।।7.18।।</p></a>
<a href="7-18/7-18.html" target="sloka"><p>बहूनां जन्मनामन्ते ज्ञानवान् मां प्रपद्यते <br>
वासुदेवः सर्वमिति स महात्मा सुदुर्लभः ।।7.19।।</p></a>
<a href="7-19/7-19.html" target="sloka"><p>कामैस्तैस्तैर्हृतज्ञानाः प्रपद्यन्तेन्यदेवताः <br>
तं तं नियममास्थाय प्रकृत्या नियताः स्वया ।।7.20।।</p></a>
<a href="7-20/7-20.html" target="sloka"><p>यो यो यां यां तनुं भक्तः श्रद्धयार्चितुमिच्छति <br>
तस्य तस्याचलां श्रद्धां तामेव विदधाम्यहम् ।।7.21।।</p></a>
<a href="7-21/7-21.html" target="sloka"><p>स तया श्रद्धया युक्तस्तस्या राधनमीहते <br>
लभते च ततः कामान् मयैव विहितान्हि तान् ।।7.22।।</p></a>
<a href="7-22/7-22.html" target="sloka"><p>अन्तवत्तु फलं तेषां तद्भवत्यल्पमेधसाम् <br>
देवान्देवयजो यान्ति मद्भक्ता यान्ति मामपि ।।7.23।।</p></a>
<a href="7-23/7-23.html" target="sloka"><p>अव्यक्तं व्यक्तिमापन्नं मन्यन्ते मामबुद्धयः <br>
परम्भावमजानन्तो ममाव्ययमनुत्तमम् ।।7.24।।</p></a>
<a href="7-24/7-24.html" target="sloka"><p>नाहं प्रकाशः सर्वस्य योगमायासमावृतः <br>
मूढोयं नाभिजानाति लोको मामजमव्ययम् ।।7.25।।</p></a>
<a href="7-25/7-25.html" target="sloka"><p>वेदाहं समतीतानि वर्तमानानि चार्जुन <br>
भविष्याणि च भूतानि मां तु वेद न कश्चन ।।7.26।।</p></a>
<a href="7-26/7-26.html" target="sloka"><p>इच्छाद्वेषसमुत्थेन द्वन्द्वमोहेन भारत <br>
सर्वभूतानि सम्मोहं सर्गे यान्ति परन्तप ।।7.27।।</p></a>
<a href="7-27/7-27.html" target="sloka"><p>येषां त्वन्तगतम्पापं जनानाम्पुण्यकर्मणाम् <br>
ते द्वन्द्वमोहनिर्मुक्ता भजन्ते मां दृढव्रताः ।।7.28।।</p></a>
<a href="7-28/7-28.html" target="sloka"><p>जरामरणमोक्षाय मामाश्रित्य यतन्ति ये <br>
ते ब्रह्म तद्विदुः कृत्स्नमध्यात्मं कर्म चाखिलम् ।।7.29।।</p></a>
<a href="7-29/7-29.html" target="sloka"><p>साधिभूताधिदैवम्मां साधियज्ञञ्च ये विदुः <br>
प्रयाणकालेपि च मां ते विदुर्युक्तचेतसः ।।7.30।।</p></a>

</font>
<!--ओं तत् सत् इति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे ज्ञानविज्ञानयोगोनाम सप्तमोध्यायः।।-->

</body>
</html>

