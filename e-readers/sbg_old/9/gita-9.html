<html>
<head>
<meta http-equiv="Content-Type" content="text/html; charset=utf-8">
</head>
<body>

 <p>
 <font color="red">श्रीभगवानुवाच </font><br>
</p>

<a href="9-1/9-1.html" target="sloka"><p>इदं तु ते गुह्यतमं प्रवक्ष्याम्यनसूयवे <br>
ज्ञानं विज्ञानसहितं यज्ज्ञात्वा मोक्ष्यसेशुभात् ।।9.1।।</p></a>
<a href="9-2/9-2.html" target="sloka"><p>राजविद्या राजगुह्यं पवित्रमिदमुत्तमम् <br>
प्रत्यक्षावगमं धर्म्यं सुसुखं कर्तुमव्ययम् ।।9.2।।</p></a>
<a href="9-3/9-3.html" target="sloka"><p>अश्रद्दधानाः पुरुषा धर्मस्यास्य परन्तप <br>
अप्राप्य मां निवर्तन्ते मृत्युसंसारवर्त्मनि ।।9.3।।</p></a>
<a href="9-4/9-4.html" target="sloka"><p>मया ततमिदं सर्वं जगदव्यक्तमूर्तिना <br>
मत्स्थानि सर्वभूतानि न चाहं तेष्ववस्थितः ।।9.4।।</p></a>
<a href="9-5/9-5.html" target="sloka"><p>न च मत्स्थानि भूतानि पश्य मे योगमैश्वरम् <br>
भूतभृन्न च भूतस्थो ममात्मा भूतभावनः ।।9.5।।</p></a>
<a href="9-6/9-6.html" target="sloka"><p>यथाकाशस्थितो नित्यं वायुः सर्वत्रगो महान् <br>
तथा सर्वाणि भूतानि मत्स्थानीत्युपधारय ।।9.6।।</p></a>
<a href="9-7/9-7.html" target="sloka"><p>सर्वभूतानि कौन्तेय प्रकृतिं यान्ति मामिकाम् <br>
कल्पक्षये पुनस्तानि कल्पादौ विसृजाम्यहम् ।।9.7।।</p></a>
<a href="9-8/9-8.html" target="sloka"><p>प्रकृतिं स्वामवष्टभ्य विसृजामि पुनः पुनः <br>
भूतग्राममिमम् कृत्स्नमवसम्प्रकृतेर्वशात् ।।9.8।।</p></a>
<a href="9-9/9-9.html" target="sloka"><p>न च मां तानि कर्माणि निबध्नन्ति धनञ्जय <br>
उदासीनवदासीनमसक्तं तेषु कर्मसु ।।9.9।।</p></a>
<a href="9-10/9-10.html" target="sloka"><p>मयाध्यक्षेण प्रकृतिः सूयते सचराचरम् <br>
हेतुनानेन कौन्तेय जगद्विपरिवर्तते ।।9.10।।</p></a>
<a href="9-11/9-11.html" target="sloka"><p>अवजानन्ति मां मूढा मानुषीं तनुमाश्रितम् <br>
परं भावमजानन्तो मम भूतमहेश्वरम् ।।9.11।।</p></a>
<a href="9-12/9-12.html" target="sloka"><p>मोघाशा मोघकर्माणो मोघज्ञाना विचेतसः <br>
राक्षसीमासुरीं चैव प्रकृतिम् मोहिनीम् श्रिताः ।।9.12।।</p></a>
<a href="9-13/9-13.html" target="sloka"><p>महात्मानस्तु मां पार्थ दैवीं प्रकृतिमाश्रिताः <br>
भजन्त्यनन्यमनसो ज्ञात्वा भूतादिमव्ययम् ।।9.13।।</p></a>
<a href="9-14/9-14.html" target="sloka"><p>सततं कीर्तयन्तो मां यतन्तश्च दृढव्रताः <br>
नमस्यन्तश्च मां भक्त्या नित्ययुक्ता उपासते ।।9.14।।</p></a>
<a href="9-15/9-15.html" target="sloka"><p>ज्ञानयज्ञेन चाप्यन्ये यजन्तो मामुपासते <br>
एकत्वेन पृथक्त्वेन बहुधा विश्वतोमुखम् ।।9.15।।</p></a>
<a href="9-16/9-16.html" target="sloka"><p>अहं क्रतुरहं यज्ञः स्वधाहमहमौषधम् <br>
मन्त्रोहमहमेवाज्यमहमग्निरहं हुतम् ।।9.16।।</p></a>
<a href="9-17/9-17.html" target="sloka"><p>पिताहमस्य जगतो माता धाता पितामहः <br>
वेद्यं पवित्रमोंकार ऋक्सामयजुरेव च ।।9.17।।</p></a>
<a href="9-18/9-18.html" target="sloka"><p>गतिर्भर्ता प्रभुः साक्षी निवासः शरणं सुहृत् <br>
प्रभवः प्रलयः स्थानं निधानं बीजमव्ययम् ।।9.18।।</p></a>
<a href="9-19/9-19.html" target="sloka"><p>तपाम्यहमहं वर्षं निगृह्णाम्युत्सृजामि च <br>
अमृतम् चैव मृत्युश्च सदसच्चाहमर्जुन ।।9.19।।</p></a>
<a href="9-20/9-20.html" target="sloka"><p>त्रैविद्या मां सोमपाः पूतपाफाः <br>
यज्ञैरिष्ट्वा स्वर्गतिं प्रार्थयन्ते <br>
ते पुण्यमासाद्य सुरेन्द्रलोकम् <br>
अश्नन्ति दिव्यान्दिवि देवभोगान् ।।9.20।।</p></a>
<a href="9-21/9-21.html" target="sloka"><p>ते तं भुक्त्वा स्वर्गलोकं विशालम् <br>
क्षीणे पुण्ये मर्त्यलोकं विशन्ति <br>
एवं त्रैधर्म्यमनुप्रपन्नाः <br>
गतागतं कामकामा लभन्ते ।।9.21।।</p></a>
<a href="9-22/9-22.html" target="sloka"><p>अनन्याश्चिन्तयन्तो मां ये जनाः पर्युपासते <br>
तेषां नित्याभियुक्तानां योगक्षेमं वहाम्यहम् ।।9.22।।</p></a>
<a href="9-23/9-23.html" target="sloka"><p>येप्यन्यदेवताभक्ता यजन्ते श्रद्धयान्विताः <br>
तेपि मामेव कौन्तेय यजन्त्यविधिपूर्वकम् ।।9.23।।</p></a>
<a href="9-24/9-24.html" target="sloka"><p>अहम् हि सर्वयज्ञानाम् भोक्ता च प्रभुरेव च<br>
न तु मामभिजानन्ति तत्त्वेनातश्च्यवन्ति ते ।।9.24।।</p></a>
<a href="9-25/9-25.html" target="sloka"><p>यान्ति देवव्रता देवान्पितॄन् यान्ति पितृव्रताः <br>
भूतानि यान्ति भूतेज्या यान्ति मद्याजिनोपि माम् ।।9.25।।</p></a>
<a href="9-26/9-26.html" target="sloka"><p>पत्रं पुष्पं फलं तोयं यो मे भक्त्या प्रयच्छति <br>
तदहं भक्त्युपहृतमश्नामि प्रयतात्मनः ।।9.26।।</p></a>
<a href="9-27/9-27.html" target="sloka"><p>यत्करोषि यदश्नासि यज्जुहोषि ददासि यत् <br>
यत्तपस्यसि कौन्तेय तत्कुरुष्व मदर्पणम् ।।9.27।।</p></a>
<a href="9-28/9-28.html" target="sloka"><p>शुभाशुभफलैरेवम् मोक्ष्यसे कर्मबन्धनैः <br>
संन्यासयोगयुक्तात्मा विमुक्तो मामुपैष्यसि ।।9.28।।</p></a>
<a href="9-29/9-29.html" target="sloka"><p>समोहं सर्वभूतेषु न मे द्वेष्योस्ति न प्रियः <br>
ये भजन्ति तु मां भक्त्या मयि ते तेषु चाप्यहम् ।।9.29।।</p></a>
<a href="9-30/9-30.html" target="sloka"><p>अपि चेत्सुदुराचारो भजते मामनन्यभाक् <br>
साधुरेव स मन्तव्यः सम्यग्व्यवसितो हि सः ।।9.30।।</p></a>
<a href="9-31/9-31.html" target="sloka"><p>क्षिप्रं भवति धर्मात्मा शश्वच्छान्तिं निगच्छति <br>
कौन्तेय प्रतिजानीहि न मे भक्तः प्रणश्यति ।।9.31।।</p></a>
<a href="9-32/9-32.html" target="sloka"><p>मां हि पार्थ व्यपाश्रित्य येपि स्युः पापयोनयः <br>
स्त्रियो वैश्यास्तथा शूद्रास्तेपि यान्ति परां गतिम् ।।9.32।।<br>
किं पुनर्ब्राह्मणाः पुण्या भक्ताराजर्षयस्तथा <br>
अनित्यमसुखं लोकमिमं प्राप्य भजस्व माम् ।।9.33।।</p></a>
<a href="9-33/9-33.html" target="sloka"><p>मन्मना भव मद्भक्तो मद्याजी मां नमस्कुरु <br>
मामेवैष्यसि युक्त्वैवम् आत्मानं मत्परायणः ।।9.34।।</p></a>

</font>
<!--ओं तत् सत् इति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे राजविद्याराजगुह्ययोगोनाम नवमोध्यायः।।-->

</body>
</html>

